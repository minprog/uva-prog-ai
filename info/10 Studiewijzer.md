# Objectgeoriënteerd programmeren

*Versie: november-december 2016 (under construction)*

Welkom bij deze cursus Objectgeoriënteerd Programmeren. Dit vak begint bij het
begin. Je leert over programmeren in het algemeen en je leert programmeren in
Java. Je leert over het verband tussen de computer en de programma's die er op
draaien.

## Staf

De staf bestaat uit je docent en diverse studentassistenten. Door de omvang van
de cursus kunnen we doorgaans niet reageren op e-mail over problem sets of
praktische zaken. Spreek voor vragen je assistent aan tijdens het practicum of
stuur in noodgevallen een e-mail.

Martijn Stegeman, Bob Diertens, Maarten Inja, Tim Doolan  
progki@mprog.nl  
kamer C3.204  
telefoon (020) 525 5235

Bij de docent kun je terecht voor:

* persoonlijke afspraken, uitzonderingen
* bespreken van de becijfering van een problem set
* het doen van suggesties voor verbetering
* toestemming voor afwezigheid
* ziekmelding

### Studentassistenten

Bij de studentassistenten kun je terecht voor:

* begeleiding bij het oplossen van je opdrachten
* tips voor een hoger cijfer
* algemene informatie over het vak zoals die ook op de website staat
* het doen van suggesties voor verbetering
* het verkrijgen van feedback op de ingeleverde opdrachten (dit gaat via de
  website)

De assistenten zijn altijd aanwezig tijdens de ingeroosterde computerpractica.
Je kunt bovenal op ze rekenen voor hulp bij het maken van je opdracht. Zodra
jij ergens niet uitkomt, gaan ze met je meedenken over je probleem. Dat
betekent niet dat ze je direct je antwoord zullen geven! Het doel van de cursus
is juist dat je zelfstandig de problemen leert oplossen.

De assistenten zullen zich vaak ook actief met je bemoeien. Als je weinig te
vragen hebt, komen ze af en toe langs om te kijken hoe het gaat en of ze je nog
tips kunnen geven.

Daarnaast kijken de assistenten je ingeleverde opdrachten na. Omdat zij dit
doen, kun je ze tijdens het maken van je opdracht ook al vragen er naar te
kijken. Zo kunnen ze je tips geven om tot een hoger cijfer te komen.

## Leerdoelen

* Je kunt uitleggen hoe een computer werkt en gebruikt kan worden om problemen
  door te rekenen en informatie te beheren.
* Je kunt een specificatie van een programma omzetten naar werkende code,
  opgedeeld in functies.
* Je kunt bij programmeertalen bijgeleverde bibliotheken gebruiken in je eigen
  programma's.
* Je kunt programma's overzichtelijk en beter leesbaar maken door een
  consistente stijl toe te passen.
* Je kunt programmeerfouten opsporen en verbeteren: syntaxfouten in de code en
  logische fouten in de achterliggende algoritmes.
* Je kunt uitleggen hoe object-oriëntatie wordt gebruikt om programma's
  overzichtelijk te houden voor de programmeur.
* Je kunt de verschillende object-georiënteerde abstracties aanwijzen in het
  ontwerp van een programma.

## Verwachtingen

Deze cursus bevat 6 programmeeropdrachten en 2 deeltentamens. Ter voorbereiding
van beide zijn er zo'n 3 videocolleges per week; en we hebben schriftelijke
materialen waarin van alles over programmeren wordt uitgelegd.

* We verwachten dat je steeds vóór het practicum
  je huiswerk hebt gedaan.

* We verwachten dat je minimaal zes uur per week aanwezig bent bij de
  computerpractica. De aanwezigheid wordt bijgehouden via de website. Ben je erg
  goed bezig? Mail dan om je code aan de docent te laten zien en we geven je
  vrijstelling voor de week!

* We verwachten dat je aanwezig bent bij de groep waarin je bent ingedeeld en niet bij andere groepen.

* We verwachten dat je uiterlijk vrijdag om 19:00 uur je opdracht van de week inlevert.

* We verwachten dat je de feedback over je opdrachten gebruikt om de opdrachten
  van de volgende week beter te maken. We zullen hier actief naar kijken en dit
  in de becijfering meenemen.

* We verwachten dat je de videocolleges buiten de practicumuren kijkt en nooit
  tijdens (practicum is geen ophokuur maar een plek om hard te werken en hulp te krijgen).

Mocht je in de problemen komen met het vak en het tempo, zorg dan dat je meteen
contact opneemt. We zijn altijd bereid mee te zoeken naar oplossingen.

## Eindcijfer

Je krijgt een eindcijfer voor dit vak als je:

* voldoende uren aanwezig bent geweest tijdens de practica;
* alle benodigde programma's op tijd en naar verwachting hebt aangeleverd;
* gemiddeld een voldoende hebt gehaald voor de deeltentamens.

Als je niet aan de normen voor de opdrachten voldoet, krijg je geen cijfer voor
het vak, maar een aantekening *niet aan de voorwaarden voldaan (NAV)*, een
onvoldoende dus. Niettemin denken we dat elke student deze cursus kan halen.

Ben je niet voldoende aanwezig geweest bij de practica dan krijg je geen
eindcijfer maar een aantekening *niet aanwezig (NA)* op je cijferlijst.

Als je het practicum hebt gehaald, maar de deeltentamens niet, krijg je een
*NAV* en kun je het tentamen éénmalig herkansen.

Het eindcijfer bestaat uit:

* 50% het gemiddelde van de deeltentamens (gewogen 25/75% zoals gemaild op 16 november)
* 50% gebaseerd op het gemiddelde van de practica

Een deel van het cijfer van de practica wordt bepaald door hoe je beter
bent gaan programmeren tijdens het vak. Dit kan van invloed zijn op je
eindcijfer.

## Literatuur

De volgende boeken zijn verplichte literatuur. In de cursus staat vermeld
wanneer je delen van deze boeken moet lezen en begrijpen. Zorg dat je het
leeswerk één keer aan het begin van de week doet en gedurende de week nog eens.

* Allen Downey  
  *Think Java*  
  Green Tea Press, 2013  

* Eric Roberts  
  *Karel the robot learns Java*  
  Stanford University, 2005  
